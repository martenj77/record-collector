---
title: "Pasta carbonara"
date: 2021-12-17
description: "Recept: Pasta carbonara"
categories:
  - Mat
images:
  - /files/brod1.jpg
authorname: "Mårten Johannesson"
authorimage: "/files/mj.jpg"
robots: "noindex"
---

Världens mest kända pastarätter: Spagetti bolognese, lasagne och sen..
<!--more-->
..den klassiska Pasta carbonaran.

Pasta, ägg, bacon och svartpeppar. Och ost. Och grädde. Och allsköns annat som slängs på.

Jag åt mitt livs godaste carbonara på restaurang [Trattoria da Danilo](https://www.trattoriadadanilo.com/) i Rom 2014. Alla carbonaror som lagats hemma eller ätits på restaurang har efter det besöket jämförts med vad som serverades då. Till saken hör, delvis, att det var deras carbonara special med tryffel. Men det är egentligen inte så viktigt, det var krämigheten som var Grejen.

## Små tips vad gäller pasta

1. Det är skillnad på pasta och pasta. Barilla är ett italienskt märke ja, men vill du njuta lite mer köper du finpasta. Du kan så klart gå till saluhallen och betala 80 spänn för 250g pasta, men jag rekommenderar de Cecco som du kan köpa för runt 30-40kr för 500g i en välsorterad matbutik nuförtiden. Gillar du pasta? Beställ direkt på [de Ceccos hemsida](https://shop.dececco.com/it/en/) - billigt om du beställer mycket (och pasta kan du ju ha i skafferiet länge).
2. Det är skillnad på torkad pasta och färsk pasta, ja. Men färsk pasta är inte *finare* än torkad pasta. Det är helt enkelt olika saker. Typ som... stekt och kokt potatis. Gott båda två, men till olika saker. Till carbonara ska det vara torkad pasta.
3. Snåla inte på osten. Det är skillnad på peccorino och parmesan. Om du ändå ska snåla och ha *en* ost till denna rätt så är det peccorino du ska satsa på.
4. Bacon är inte pancetta. Det som säljs i livsmedelsbutiker med etiketten pancetta men paketerat och skuret som bacon är inte pancetta - eller iaf inte sådan pancetta du ska ha i carbonara. Vill du ha ett alternativ till pancetta kan du köpa guanciale. Men det är ännu knöligare att hitta...


## Ingredienser
(4 portioner)
* 300g pasta
* salt
* 100-150g pancetta i skiva(or), ca 1 cm tjock
* peccorino-ost, ca 1 dl riven fint
* parmessan-ost, 0,5-1 dl riven
* ett helt ägg, två äggulor
* svartpeppar


## Gör

1. Koka `pastan` i välsaltat vatten. Om du har de Cecco-pasta, gå på tiden som anges på paketet för al dente. Om Barilla eller liknande, dra av minst en minut på den rekommenderade tiden.

2. Skär `pancettan` så det blir små stavar ca 2-3cm långa och 0,5-1cm tjocka.

3. Stek pancettan ett par minuter. Jag brukar mosa en vitlöksklyfta med sidan på knivbladet och låta gå med i stekpannan för att sedan ta bort efter stekningen, men det är inget måste. Häll av pancettan på hushållspapper så fettet får rinna av.

4. Vispa lätt ihop ett `ägg` och två `äggulor`.

5. Riv ostarna. Blanda den fint rivna `peccorinon` ner i äggröran. `Parmesanen` kan du lägga i en skål för ställa på bordet.

6. Nu kommer den intressanta delen. Precis när pastan är klar, ta 1 dl av det varma pastavattnet och häll ner i ägg- och ost-röran. Rör om.

7. Häll av pastan i ett durkslag, låt rinna av snabbt och sedan ner i kastrullen igen. Häll på ägg-, ost- och vattenröran och rör om. Har du tur nu får du en krämig sås runt pastan.

8. Servera äggröre-pastan med pancetta, svartpeppar och parmesan.

## Variation

Jag nämnde tryffelpastan på da Danilo. Visst, man kan ju köpa tryffel på burk, men om man vill vara lite mer "vardag" funkar det också bra med 1 tesked tryffelsalt i äggröran. Eller lite till om man gillar tryffelsmaken.